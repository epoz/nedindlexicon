<p>{% extends 'base.html' %}</p>

<p>{% block container %}</p>

<div class="hero-unit">
<h1>INDISCH LEXICON</h1>

<p>Indische woorden in de Nederlandse literatuur: een vervliegende woordenschat</p>
</div>

<p>{% include 'help/nav.html' %}</p>

<p>Opgenomen zijn eigenlijk alle woorden en begrippen die met het verblijf in en de reis van of naar Indië te maken hebben. Dat zijn dus Nederlandse woorden maar natuurlijk ook Indicismen (een woord dat we met dank hebben overgenomen van Rob Nieuwenhuys) en woorden uit de vele Indonesische talen.</p>

<h2>Lemma’s</h2>

<p>Onder lemma’s verstaan we ongelede woorden (hier verder genoemd: grondwoorden), samenstellingen, afleidingen, woordgroepen, afkortingen en acroniemen die ‘Indisch’ zijn, dus te maken hebben met Indië.  </p>

<p>Direct onder het lemma staat zowel op de CD-Rom als in het boek de betekenis zoals gegeven in de woordenboeken en naslagwerken. Is de betekenis in geen enkel woordenboek of naslagwerk gevonden, dan wordt verwezen naar de bron. Zowel in het boek als op de CD-Rom zal men dan uitsluitend het citaat (de citaten) vinden waarin het betreffende lemma voorkomt.  Is de betekenis van het lemma zoals gebruikt in het citaat onduidelijk, dan volgt een uitleg tussen rechte haken.  </p>

<p>Op de CD-Rom staat bovendien aangegeven:</p>

<ul>
<li>uit welke taal het lemma afkomstig is;</li>
<li>tot welke woordsoort het lemma behoort; en</li>
<li>bij welk thema het lemma is ingedeeld.</li>
</ul>

<h3>Welke lemma’s zijn opgenomen?</h3>

<p>Opgenomen zijn:</p>

<ul>
<li>ongelede en gelede woorden</li>
<li>woordcombinaties (samenstellingen, afleidingen en woordgroepen). Deze verwijzen altijd naar het bijbehorende grondwoord. Vaak echter zijn we dit grondwoord zelf nooit in de bronnen tegengekomen. Zo zijn we het lemma ‘mata’ nooit in een bron tegengekomen maar wel negentien woordcombinaties met ‘mata’. Bij het lemma ‘mata’ staat dan ook geen citaat. Soms is zo’n grondwoord wel door de auteur of een annotator (zie Bijlage 4) verklaard in een woordenlijst (zie 5.3). Deze annotaties zijn dan opgenomen onder ieder citaat dat hoort bij de betreffende woordcombinatie. Zie bijvoorbeeld ‘mata gelap’ voor annotaties van auteurs en ‘toeback drincken’ voor annotaties van anderen. In deze laatste gevallen staat altijd de naam van de annotator vermeld.</li>
<li>acroniemen en afkortingen, zoals voorkomend in de bronnen, hebben we als zodanig opgenomen, met de betekenis van de afkorting of het acroniem erbij.</li>
<li>lemma’s die nooit in een bron zijn aangetroffen maar die alleen voorkomen in de naslagwerken Loen of Cress (Petjoh), in Beer of Van Suchtelen (Indisch) of in Van Dale. Hiermee is weliswaar afgeweken van het principe om alleen lemma’s op te nemen die daadwerkelijk in de gelezen bronnen staan maar het gaat hier om lemma’s die redelijkerwijs niet in dit lexicon mogen ontbreken (bijv. planplan).</li>
<li>Spellingsvarianten. Van elk lemma zijn ook de gevonden spellingsvarianten opgenomen. Bij de betekenis van een spellingsvariant wordt steeds verwezen naar de spelling die in de naslagwerken staat, dus bijv. ‘notenmusschaat’, zie: ‘nootmuskaat’. (Zie verder 4)  </li>
</ul>

<h3>Welke talen zijn opgenomen?</h3>

<p>Bij elk lemma staat uit welke taal het afkomstig is. Konden we hier geen uitspraak over doen dan staat er ‘onbekend’. (zie Bijlage 1).</p>

<p>In het bestand zijn allereerst Nederlandse woorden opgenomen die betrekking hebben op typisch Indische situaties (bijv. ‘achtergalerij’) of te maken hebben met de zeereis naar en van Indië (bijv. ‘hutkoffer’). Veelal hebben deze woorden te maken met het Binnenlands Bestuur, met de rechtspraak, met leger en politie en met de economie, waardoor het accent ligt op woorden uit de koloniale tijd (de negentiende en de eerste helft van de twintigste eeuw).</p>

<p>Naast Nederlandse woorden zijn er veel Indicismen: woorden, vooral door Indischen in het algemene taalgebruik gebezigd, die afwijken van het Nederlands. Het kunnen Nederlandse woorden zijn die een andere betekenis gekregen hebben: bijv. ‘span’ [strak] in: ‘Die rok zit te span’, maar vaker zijn het woordcombinaties uit Indonesische talen. In de meeste gevallen woorden uit het Maleis, minder vaak uit het Javaans of Soendanees.</p>

<p>Zoals boven reeds vermeld, staan er veel woorden uit Indonesische talen in het bestand. Omdat het Maleis de lingua franca was in Indië, komen er veel woorden uit deze taal in voor. Niet alleen de Indonesische volkeren onderling spraken het ‘pasar-Maleis’, maar de Indischen in hun contacten met de inheemse bevolking ook. Weinig Indischen beheersten het ‘hoog-Maleis’. Hun ‘pasar-Maleis’ – dat eigenlijk nauwelijks Maleis genoemd mag worden – was eenvoudiger: je nam een aantal grondwoorden (woorden zonder voor- of achtervoegsels), zette die achter elkaar en dan ging je er maar van uit dat een ander dat begreep: ‘Saja maoe itoe ikan, berapa?’ [ik wil die vis, hoeveel?].</p>

<p>Vooral in literatuur over de ‘Jappenkampen’ (de interneringskampen tijdens de Tweede Wereldoorlog) komen Japanse woorden voor. Veelal zijn deze specifiek voor de relatief korte periode van de Japanse bezetting.  </p>

<p>Opvallend bij het Indische taalgebruik is het aantal Engelse woorden: de post is de ‘mail’, er was een ‘maildag’ (de dag dat de KPM afgelegen eilanden aandeed en de post bracht), je reisde niet met een vliegtuig, maar met een ‘plane’. Veel Indische kinderen kregen Engelse namen: Raymond, Joyce.</p>

<p>Ten slotte zijn er woorden opgenomen, waarvan we geen idee hebben wat die betekenen. Een voorbeeld hiervan is ‘at-blad’. ‘At’ moet een soort boom zijn, maar we weten niet welke. Daarom hopen we te zijner tijd op aanvullingen, respons en kritiek van de gebruikers van ons werk.</p>

<h2>Grammaticaal onderscheid (woordsoorten)</h2>

<p>Bij ongeveer driekwart van de lemma’s staat de woordsoort vermeld. (zie Bijlage 2).</p>

<p>Lemma’s uit Europese talen en Indicismen zijn grammaticaal onderscheiden in de in Bijlage 2 vermelde categorieën. Dit leek ons vooral van belang bij de Indicismen, omdat die zelden zijn opgenomen in Van Dale. Zijn ze wel opgenomen, dan heeft Van Dale de woordsoort er zelf bij geplaatst.</p>

<p>Aangezien de grammatica van de niet-westerse talen (Arabisch, Indonesisch, etc.) sterk afwijkt van die van het Nederlands, hebben we lemma’s uit deze talen grammaticaal niet benoemd. Hierop is een uitzondering gemaakt voor niet-westerse lemma’s die voorkomen in Van Dale als daar de woordsoort erbij geplaatst is en voor afkortingen, eigennamen en telwoorden, waarbij vermeld moet worden dat het verschil tussen een eigennaam of een afkorting voor ons niet altijd duidelijk was.</p>

<h2>Thema’s</h2>

<p>De lemma’s zijn ingedeeld in thema’s (zie Bijlage 3). De lijst met thema’s is samengesteld op basis van het Chronologisch Woordenboek van Van der Sijs en De Franse woorden in het Nederlands van Salverda de Grave. Beide auteurs beschrijven woorden die behoren tot de Nederlandse woordenschat. Van der Sijs beschrijft de ouderdom en herkomst van die woorden, Salverda de Grave de leenwoorden uit het Frans.</p>

<p>Salverda de Grave heeft alle hem bekende en door hem gevonden Franse en uit het Frans vernederlandste woorden ondergebracht in vier hoofdgroepen: (1) Wetenschap en Kunst; (2) De mens als staatsburger en als lid van de maatschappij; (3) De mens in zijn particuliere leven; en (4) Algemene woorden. Deze hoofdgroepen zijn weer onderverdeeld in ruim tweehonderd thema’s.</p>

<p>Van der Sijs koos ervoor “alleen overzichtelijke, welomschreven thema’s op te nemen, wat in de praktijk inhoudt: de woorden voor verschillende concrete begrippen”, zoals bijv. ‘fiets’, eenduidig onder te brengen bij het thema ‘vervoer’. Zij vervolgt: “Abstracte woorden zijn veel minder gemakkelijk onder één noemer te brengen”, zoals bijv. ‘waarde’, al naar gelang de context onder te brengen onder thema’s als ‘Financiën’ , ‘Wiskunde’, ‘Ethiek’, etc. Van der Sijs onderscheidt ongeveer tachtig thema’s.</p>

<p>Van Salverda de Grave is de indeling in hoofdgroepen en de eerste onderverdeling overgenomen. Voor de verdere verfijning is in hoofdzaak Van der Sijs gevolgd. Op die manier zijn er ongeveer honderd thema’s onderscheiden.</p>

<p>De lijst blijft echter arbitrair en in de praktijk soms moeilijk hanteerbaar. Veel lemma’s zijn bij meerdere thema’s onder te brengen. Een opmerkelijk voorbeeld daarvan is het woord ‘adat’ en woordcombinaties daarvan. Al naargelang de context of de samenstelling kunnen deze onder verschillende thema’s worden geplaatst: ‘Rechtspraak’, ‘Huishouden’, ‘Dans’, ‘Kleding’, etc.</p>

<h2>Woordenboeken en naslagwerken</h2>

<p>Om de betekenis van de lemma’s vast te stellen is gebruik gemaakt van:</p>

<ol>
<li>Woordenboeken van de Indonesische talen: Indonesisch, Maleis, Javaans en Soendanees.</li>
<li>Drie edities van Van Dale’s Handwoordenboek: (1) de editie van 1924, die gebruikt werd in de koloniale tijd; (2) die van 1976, voor de post-koloniale tijd; en (3) die van 1984, waarin veel koloniale lemma’s zijn geschrapt.</li>
<li>Verschillende woordenboeken betreffende het Indisch en het Petjoh.</li>
<li>Diverse naslagwerken om nadere uitleg te kunnen geven over begrippen uit deelgebieden (bijv. flora en fauna, topografie, geschiedenis, enz.).</li>
<li>G.F.E. Gonggryp’s Geïllustreerde Encyclopaedie van Nederlandsch-Indië (Leiden 1934) om bij diverse lemma’s verduidelijkende informatie te kunnen geven.</li>
</ol>

<p>Alle woordenboeken en naslagwerken worden aangeduid met een zesletterige code: de eerste drie letters van de achternaam van de eerstgenoemde auteur en de eerste drie letters van het eerste naamwoord in de titel van het boek.</p>

<p>Bij het weergeven van de code van woordenboeken en naslagwerken, gevolgd door de betekenis, is een vaste volgorde aangehouden, die in eerste instantie is gebaseerd op taal en ouderdom van het woordenboek of naslagwerk:</p>

<ol>
<li>Indonesisch (Indonesisch, Javaans, Soendanees, Maleis)</li>
<li>Nederlands</li>
<li>mengtalen (Javindo, Petjoh en Indisch)</li>
<li>Japans</li>
</ol>

<p>Vervolgens zijn, op alfabetische volgorde, de geraadpleegde naslagwerken op specifieke deelgebieden geplaatst, met als laatste de encyclopedie van Gonggryp:</p>

<ol>
<li>etymologie</li>
<li>flora en fauna</li>
<li>geografie</li>
<li>historie</li>
<li>kleding</li>
<li>kookkunst</li>
<li>Gonggryp’s Geïllustreerde Encyclopaedie van Nederlandsch-Indië</li>
</ol>

<p>De betekenis is, zoals eerder opgemerkt, overgenomen in de spelling en met de tekens en afkortingen die de auteur van het naslagwerk gebruikte. Gebruikte afkortingen en tekens worden per naslagwerk verklaard (zie Lijst van afkortingen).</p>

<h2>Woordcombinaties</h2>

<p>Onder het begrip ‘woordcombinaties’ worden alle samenstellingen, afleidingen en woordgroepen verenigd.</p>

<h3>Samenstellingen</h3>

<p>Zoals Van der Sijs opmerkt in haar Chronologisch Woordenboek kan de taalgebruiker van de meeste ongelede woorden een samenstelling maken. Dit is een creatief proces dat nog steeds productief is. Zo kan van ‘bamboe’ een bijna onbeperkt aantal samenstellingen gemaakt worden. Van Dale heeft weliswaar zowel bij ongelede en als bij gelede woorden samenstellingen opgenomen, maar kon dit uit praktische overwegingen niet onbeperkt doen.</p>

<p>In dit Lexicon is echter wel elke gevonden samenstelling opgenomen, zelfs gelegenheids-samenstellingen zoals bijv. ‘rubbernotenmeel’. Hierdoor is de lijst van samenstellingen bij verschillende grondwoorden (bijv. ‘bamboe’) vele malen groter dan in de bestaande woordenboeken.</p>

<h3>Afleidingen</h3>

<p>Dit zelfde creatieve proces geldt ook voor afleidingen, echter met meer beperkingen. Veel Indonesische woorden werden vernederlandst, waarbij zowel werkwoorden als zelfstandige naamwoorden de Nederlandse grammaticale regels volgden: bijv. ‘kapoer’ [kalk] → kapoeren, kapoerde, heeft gekapoerd. Bijvoeglijke naamwoorden komen bijna altijd onverbogen voor: een rotan stoel. Alleen ‘bamboe’ komt soms in verbogen vorm voor: een bamboesen stoel. De vraag is, of ‘bamboesen’ hier een afleiding is van ‘bamboe’ of van het oudere woord ‘bamboes’.</p>

<h3>Woordgroepen</h3>

<p>Soms hebben woordgroepen een specifieke betekenis. ‘Indische gastvrijheid’ is spreekwoordelijk. Met een ‘Indische jongen’ of een ‘Indisch meisje’ bedoelde men niet zomaar een jongen of meisje van Indische afkomst, maar zat er een wereld van gevoelens en bedoelingen achter. Eddy du Perron was er trots op een Indische jongen te zijn, terwijl Justus van Maurik uitsluitend met dédain over Indische jongens en meisjes schreef.
Alleen als een woordgroep iets specifieks vertegenwoordigde, is die opgenomen.</p>

<h2>Spelling, spellingsvarianten en interpunctie</h2>

<p>Het bestand bevat zeer veel spellingsvarianten. Dat heeft verschillende redenen:</p>

<ul>
<li><p>Sommige bronnen gebruiken voor een bepaald lemma een andere spelling dan andere bronnen. Van Linschoten gebruikte in 1596 een geheel andere spelling dan bijv. Haasse in 1992. Het heeft tot in de negentiende eeuw geduurd voordat de spelling van het Nederlands enigszins werd gestandaardiseerd. Sindsdien is de spelling diverse keren veranderd en aangepast, de laatste keer in 1996. Omdat ons bronnenmateriaal reikt tot 1996 hebben we de elfde druk van Van Dale uit 1984 gebruikt als ijkpunt en niet de allerlaatste druk in de modernste spelling.</p></li>
<li><p>Verschillende Indonesische talen, waaronder het Maleis, werden oorspronkelijk geschreven in het Arabisch-Perzische schrift. Andere (bijv. het Javaans) hadden hun eigen schrift. De meeste (bijv. de Papoea-talen) zijn echter pas beschreven in de twintigste eeuw. Toen de Europeanen in contact kwamen met de bewoners van Indië en hun taal, schreven ze in het Latijnse schrift op wat ze hoorden. Natuurlijk komen ook als gevolg daarvan in de bronnen soms zeer verschillende spellingen voor. Pas in de twintigste eeuw is de spelling van het Indonesisch gestandaardiseerd. Juist bij gelede woorden, gevormd door een Maleis en een Nederlands woord, komen dus veel spellingsvarianten voor: ‘bamboetafel’ naast ‘bambu-tafel’. Dit geldt ook voor een aantal afleidingen gevormd uit Indonesische grondwoorden: ‘uleken’ naast ‘oeleken’.</p></li>
<li><p>Spellingsvarianten ontstaan ook door de zogenaamde ‘glottisslag’, een klank waar het Nederlands geen letterteken voor heeft. In het Nederlands komt deze klank bijvoorbeeld voor in ‘na-apen’, ‘ge-uit’, ‘ge-oefend’, ‘be-antwoord’, maar is niet betekenisonderscheidend.
In veel Indonesische talen is de glottisslag wél betekenisonderscheidend en kan hij zowel aan het begin, het midden of het eind van een woord voorkomen. Zie bijv. adu [houten voorouderbeeld] en aduh [uitroep van pijn, verbazing, teleurstelling, e.d.]. Het Frans kent overigens ook de betekenis-onderscheidende glottisslag, de zogenoemde ‘h-aspiré’: ‘l’auteur’ naast ‘la hauteur’.
Mede als gevolg hiervan is er een zeer groot aantal spellingsvarianten als lemma opgenomen.</p></li>
</ul>

<h2>Algemene opmerkingen betreffende de spellingsvarianten</h2>

<p>Achter elk lemma staan de gevonden spellingsvarianten tussen ronde haken vermeld. Meestal is slechts één van deze spellingsvarianten betekenisdragend, dat wil zeggen dat deze variant in een van de woordenboeken verklaard wordt. Alle lemma’s die als spellingsvariant voorkomen, verwijzen naar zo’n betekenisdragend lemma.</p>

<p>In principe verwijst een spellingsvariant van een van oorsprong Nederlands woord naar de variant die geschreven is in de spelling van Van Dale 1984 (bijv. amphion verwijst naar amfioen). Bij spellingsvarianten in Indonesische talen wordt altijd verwezen naar de Maleise schrijfwijze. Verwijzing naar de Maleise schrijfwijze komt voor bij:</p>

<table>
<tr><td class="span2">Indonesisch</td><td class="span2">Maleis</td><td>voorbeeld</td></tr>
<tr><td>c</td><td>tj</td><td>cebok-fles → tjebokfles</td></tr>
<tr><td>j</td><td>dj</td><td>jaty → djati</td></tr>
<tr><td>y</td><td>j</td><td>Yogyakarta → Jogjakarta</td></tr>
</table> 

<p>Komt een woord in de Maleise woordenboeken niet voor, dan wordt verder niet verwezen omdat er dan ook geen spellingsvariant is (bv. ‘ulos’).</p>

<h2>Interpunctie</h2>

<p>De oorspronkelijke interpunctie zoals gebruikt in naslagwerken, bronnen, annotaties, commentaar, etc. is in principe altijd letterlijk overgenomen.</p>

<p>Citaten staan tussen dubbele aanhalingstekens. Meerdere citaten van één auteur binnen een lemma beginnen altijd op een nieuwe regel. De aanhalingstekens die oorspronkelijk in een citaat staan, zijn weergegeven door enkele aanhalingstekens. Bij annotatie, commentaar en woordenlijsten is geen gebruik gemaakt van aanhalingstekens.</p>

<p>Als in de oorspronkelijke teksten gebruik gemaakt is van rechte haken dan zijn deze haken veranderd in ronde haken, omdat we de rechte haken hebben gereserveerd voor onze eigen kanttekeningen en opmerkingen, voorzien van de initialen van de samenstellers: [JH] = Jaap Heij; [JP] = Jill Pattiradjawane; [MS] = Maudy Smith; [PM] = Peter Mingaars; [PP]: Pim Posthumus.</p>

<p>{% endblock container %}</p>
